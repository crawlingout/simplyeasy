---
layout: post
title:  "Proč jsem skoncoval s biflováním gramatiky a slovíček"
date:   2015-11-08 20:00:00
subtitle: "Trocha teorie o tom, jak vlastně funguje paměť, jak si lidé osvojují rodnou řeč a co z toho vyplývá pro ty, kteří se chtějí naučit cizí jazyk."
by: 'JAN BÍLEK'
disqus: true
image: '/i/class.jpg'
imagecredit: 'image by Kevin Dooley published under CC at https://flic.kr/p/nbPPKB'
tags:
- 'Jak se učit jazyky chytřeji'
---
Ve škole jsem se učil cizí jazyky klasickým způsobem, který se používá na většině škol - zapisoval jsem si slovíčka do slovníčku a učil jsem se je nazpaměť, šprtal jsem gramatická pravidla, smolil jsem překladová cvičení zaměřená na procvičení nějakého gramatického jevu, poslouchal promluvy svých spolužáků a trnul, kdy na mě přijde řada. Tenhle přístup ke studiu jazyků jsem považoval za natolik samozřejmý, že mě ani nenapadlo přemýšlet, jestli by se to nedalo dělat jinak.

Po jiných metodách jsem začal pátrat, teprve když jsem ani po několik letech studia a úspěšně složené maturitě z angličtiny stále nedokázal rozumět a mluvit tak dobře, jak bych si představoval. Byl jsem sice schopný se domluvit, ale mluvil jsem pracně, pomalu a lámaně. Musel jsem si v hlavě předem chystat co chci říct. Ještě horší to bylo s rozuměním mluvenému slovu. Rozuměl jsem jen "cizinecké" angličtině. Když jsem poslouchal běžný hovor američanů mezi sebou, připadalo mi, že mluví strašně rychle; spousta věcí mi utekla. Ze stejného důvodu jsem nezvládnul dívat se na americký film bez titulků.

Připadalo mi, že po letech vynaložené námahy tohle prostě není adekvátní výsledek. Chtěl jsem mluvit plynule. Chtěl jsem být schopen při hovoru přemýšlet o tom, o čem mluvím, ne o tom jak to mám říct. Chtěl jsem být schopen rozumět automaticky, bez úsilí a bez překládání v hlavě. Že je něco špatně mě definitivně přesvědčil můj první pobyt v USA, kde jsem se s angličtinou opravdu <a href="../jak-jsem-se-naucil-rozumet-anglicky/">potrápil</a>. Uvědomil jsem si, že si potřebuji najít účinnější způsob, jak se učit jazyky. Pustil jsem se do zjišťování informací. Jak funguje paměť? Co se vlastně v mozku děje, když lidé mluví a rozumí? Jak se malé děti učí mluvit? Jak se zvládání cizího jazyka v dospělosti liší od vstřebávání rodné řeči v dětství?

Čím víc jsem se dozvídal, tím víc otázek a pochybností o tradičních metodách vyplouvalo na povrch. Jeden příklad za všechny - proč vlastně většina lidí považuje šprtání gramatických pravidel za nezbytnou součást výuky jazyka? Vždyť rodný jazyk také zvládáme i bez explicitní znalosti jeho gramatiky. Děti mluví gramaticky správně už v předškolním věku, dříve než mají abstraktní myšlení rozvinuté natolik, aby byly schopné koncept gramatiky vůbec pochopit. Řada lidí si uchová neposkvrněnost gramatickými pravidly i v dospělosti. Sám jsem toho příkladem - vím o existenci pojmů jako <i>podmět</i> a <i>přísudek</i>, ale nevím, co znamenají. Tohle je veškerý rozsah mojí znalosti české gramatiky. Přesto jsem schopen bez větších obtíží mluvit, rozumět a psát. Jak je to možné? Jak to, že Američané mluví anglicky správně, přestože řada z nich nemá tušení, co je to předpřítomný čas? Není konstruování vět z gramatických pravidel spíš zlozvyk? A jak můžeme mluvit gramaticky správně bez znalosti gramatických pravidel?

Někteří z vás si možná kladou podobné otázky. Pokud jste se dokázali cizí jazyk naučit pomocí klasických metod, tím lépe pro vás. Možná ale taky patříte k lidem, kteří ani po letech školní angličtiny nezvládnou koukat na americký film bez titulků. Možná teď taky pátráte, jestli by se to nedalo dělat jinak. A právě s vámi se chci podělit o to, co jsem o jazycích zjistil já.

Když jsem pročítal jazykové teorie, brzy mi došlo, že metoda, kterou hledám, musí splňovat dvě kritéria.

<strong>1)</strong> Musí využívat moderní poznatky o tom, jak funguje mozek, zejména paměť. Efektivní metody učení předkládají mozku učivo v podobě, která je pro něj nejlépe stravitelná. 

<strong>2)</strong> Musí se co nejvíc blížit tomu, jak se učíme a používáme mateřský jazyk. Máme k dispozici vrozený mechanismus, pomocí kterého zvládáme rodnou řeč, a tento mechanismus se už zhruba 100 000 let vyvíjí. Metoda osvojování si cizího jazyka bude efektivní, když bude tento mechanismus využívat.

Tradiční metody výuky jsou do značné míry založené na tom, že se nazpaměť učíte jednotlivá slovíčka a gramatická pravidla. Tenhle způsob učení není vůči paměti zrovna přátelský. Navíc vede k tomu, že když mluvíte, tak používáte explicitní znalost gramatických pravidel ke konstruování vět ze slovíček jako když podle návodu z hromady součástek skládáte skříňku z IKEA, a když někoho posloucháte, tak si jeho řeč musíte v hlavě rozebrat a znovu sestavit v rodé řeči. To jsou úplně jiné mentální procesy, než jaké používáme při hovoru mateřským jazykem, a mozek na to není vybavený.

<h3>Proč je memorování nepřátelské vůči paměti?</h3>

Paměť je téma, které samo o sobě vydá na celé knihy, zjednodušeně se ale dá říct, že zapomínání není selhání paměti - je to užitečná vlastnost. Není účelné pamatovat si všechno s čím se setkáme, protože bychom byli zahlceni přemírou informací. Mozek proto třídí, co je důležité a stojí za zapamatování, a co je naopak nevýznamné a může se zapomenout.

Problém je, že tenhle třídící mechanismus funguje automaticky, nemužete jej ovlivnit prostě tím, že si přejete něco si zapamatovat. Paměť vznikla v průběhu evoluce, aby nám pomáhala znovu najít místa, kde jsme minule narazili na chutné bobule a svolné sexuálně atraktivní jedince, a vyhnout se místům, kde byli členové naší tlupy zabiti dravci nebo nepřáteli. Podle toho je nastavený i třídící mechanismus paměti - nejlépe si zapamatujeme to, co intenzivně upoutá naši pozornost a co v nás vzbudí silné emoce.

Pokud při memorování slovíček bojujete s nudou a ospalostí, v podstatě tím svému mozku říkáte, že ta slovíčka nejsou důležitá a je žádoucí je zapomenout, aby zbytečně nezabírala místa v paměti. Proto musíte vynaložit tolik úsilí, chcete-li si zapamatovat seznam nesouvisejících slov, zatímco první polibek si pamatujete celé roky naprosto bez námahy.

<h3>Proč dělá vědomé aplikování gramatiky mozku potíže?</h3>

Další problém s tradičními školskými metodami studia jazyka je to, že obcházejí vrozený mechanismus, kterým nás evoluce vybavila pro zvládání rodné řeči - děti se naučí mateřský jazyk i bez gramatických cvičení. S biflováním gramatických pravidel ale evoluce nepočítala, mozek k tomu není uzpůsobený, a proto to nefunguje moc dobře.

Nejlépe to myslím vysvětluje americký lingvista <a href="https://en.wikipedia.org/wiki/Stephen_Krashen">Stephen Krashen</a>. Podle něj si jazyk osvojujeme, jen když rozumíme <strong>co</strong> nám říkají, ne <strong>jak</strong> to říkají. Neosvojujeme si jazyk tím, že se učíme <strong>o</strong> jazyku - vědomé učení se pravidel a jejich procvičování má podle něj velmi omezené využití. Jazyk si osvojujeme, když rozumíme sdělení, které je mírně nad naší současnou úrovní a obsahuje i slova a jazykové struktury, které ješte neznáme (takové sdělení Krashen nazývá <em>comprehensible input</em>).

Podle tradičních školských předpokladů se nejprve naučíme strukturu jazyka, následně ji procvičujeme, v důsledku čehož se rozvine plynulost vyjadřování. Krashen tvrdí, že ve skutečnosti je to přesně naopak, stejně jako u dětí při osvojování rodné řeči. Není to tak, že dítě se nejprve naučí gramatiku, kterou pak použije k porozumění. Dítě nejprve rozumí, a teprve následně si osvojí gramatiku. Gramatikou v tomto případě není myšlena znalost pravidel, ale schopnost používat gramatiku intuitivně - prostě víte jak to správně říct, i když třeba vůbec nevíte proč. Krashen tomu říká "cit pro gramatično".

Tomu odpovídá i moje osobní <a href="../jak-jsem-se-naucil-rozumet-anglicky">zkušenost</a>, kdy jsem ani po maturitě z angličtiny nebyl schopný mluvit skutečně plynule, přestože jsem měl celkem slušné znalosti gramatických pravidel. Když musí člověk myslet na to, co chce říct, a zároveň při tom konstruovat věty z gramatických pravidel, nezvládne víc než lámanou mluvu. Použitelnost našprtaných znalostí o gramatice je proto omezená.

<div class="teaser">
Teď jsem popsal jak se jazyky neučit, nabízí se ovšem otázka, jak to teda dělat chytřeji. O tom budu psát v dalších dílech tohoto <a href="../serialy/jak-se-ucit-jazyky-chytreji">jazykového seriálu</a> - a začnu s návodem <a href="../jak-se-ucit-slovicka-bez-memorovani">jak se učit slovíčka bez memorování</a>.
</div>


