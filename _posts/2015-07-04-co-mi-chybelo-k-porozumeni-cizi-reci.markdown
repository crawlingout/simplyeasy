---
layout: post
title:  "Co mi chybělo k porozumění cizí řeči"
date:   2015-07-04 20:00:00
subtitle: "Proč jsem se ani po maturitě z angličtiny nechytal při rychlému hovoru Američanů a jak jsem se naučil rozumět bez překládání v hlavě."
by: 'JAN BÍLEK'
disqus: true
image: '/i/union-jack.jpg'
imagecredit: 'image by Anna & Michal published under CC at https://flic.kr/p/n9pZ5'
tags:
- 'Jak se učit jazyky chytřeji'
---
Jste schopni - bez titulků a bez zvláštního úsilí - rozumět filmu v jazyce, který se snažíte naučit? Pokud se ten jazyk učíte už víc než rok a odpověď je stále "ne", možná by stálo za to zkusit to jinak.

<h3>Proč mluví tak rychle?!</h3>

Anglicky jsem se začal učit na střední škole. Strávil jsem spoustu hodin memorováním slovíček a gramatiky. Známky jsem měl průměrné, písemky i zkoušení u tabule jsem zvládal a nakonec jsem i odmaturoval. Myslel jsem si tehdy, že anglicky umím celkem slušně.

Když jsem začal studovat na vysoké, byl zrovna v módě <em>W & T Program</em>, který studentům nabízel možnost několik měsíců pracovat a cestovat v USA. Rozhodl jsem se vyrazit za velkou louži.

V měsících před odletem jsem trávil šprtáním angličtiny tolik času, jako bych se připravoval na státnice. Pak přišel ten velký den a já přistál v rozpáleném New Yorku. Zvládnul jsem vysvětlit imigračnímu úředníkovi proč jsem přicestoval. Dokázal jsem si koupit hamburger a jízdenku na autobus. A asi po týdnu se mi dokonce podařilo najít si job.

Moji noví kolegové se ke mně chovali neuvěřitelně přátelsky. Od prvního dne mě vzali mezi sebe a neustále se snažili se se mnou bavit. Tehdy začaly moje problémy. Pokud mi říkali něco složitějšího než jednověté instrukce, rychle jsem se přestal chytat.

Bylo to frustrující. Cítil jsem se osamělý a ztracený a zoufale jsem se snažil s nimi spřátelit. Dodnes jsem jim vděčný, že to se mnou nevzdali navzdory tomu, že na jejich první komunikační pokusy jsem velmi často odpovídal jen zmateným pohledem.

Když jsem tehdy přemýšlel nad příčinou svých potíží, uvědomil jsem si, že vlastně znám velkou většinu slovíček i gramatických struktur, které používali. Problém byl v něčem jiném. Připadalo mi, že všichni mluví šíleně rychle a nesrozumitelně. Než se mi podařilo rozluštit význam první věty, můj hovořící kolega už byl u třetí. Nestíhal jsem.

Začalo být zjevné, že jazykové dovednosti, které jsem si odnesl ze školy, byly dobré jen k psaní písemek a skládání zkoušek. Začal jsem pozorně pozorovat a analyzovat, co se mi dělo v hlavě, když na mě někdo mluvil. Uvědomil jsem si pár věcí.

<h3>Woahauayagonna... whaa?</h3>
Bylo překvapivě těžké rozeznávat slova v řeči rodilých mluvčí. Ne že bych neznal český význam anglických slov - nezvládal jsem ani rozpoznávat jednotlivá anglická slova v přívalu jen vzdáleně povědomých zvuků, které zněly asi jako 'weregonnabebusydealingwiththisthenextmonday'. Můj mozek na tohle nebyl vytrénovaný. Pokud se mi vůbec podařilo jednotlivá slova rozpoznat, trvalo příliš dlouho než mi to 'docvaklo'... a samozřejmě jsem zatím ztratil nit hovoru. 

Musel jsem se neustále pekelně soustředit. Často mě tehdy bolela hlava. Uvědomil jsem si, že rozpoznávání slov ve zvucích je specifická schopnost, kterou si potřebuju osvojit a vytrénovat.

Rozvíjení této schopnosti se školy prakticky nevěnují, a podle mého názoru je to jeden z důvodů toho, že většina lidí má problém rozumět americkému filmu bez titulků, přestože ve škole mají za sebou řadu let angličtiny.

<h3>Rozumět, ne překládat v hlavě</h3>
Když už jsem zvládl rozeznat slova, nebyl jsem schopný rozumět 'přímo', musel jsem si všechno 'překládat v hlavě'. Asi víte co tím mám na mysli - lopotnou snahu převést každou větu do jejího ekvivalentu v rodném jazyce místo abyste rovnou vnímali její smysl, vědomé rozplétání gramatiky, neschopnost spojit si slovo 'heavy' s představou těžkosti bez nutnosti vybavit si slovo 'těžký'.

Pokud mluvené řeči nerozumíte přímo, rychle se přestanete chytat. Překládání v hlavě je  příliš pomalé. Tento neefektivní mentální proces si bohužel zadrátováváme do mozku používáním tradičních metod pro výuku jazyků - memorování slovíček ze slovníčků (do kterých si zapisujeme cizí slova s jejich českými významy) a neméně "oblíbeného" memorování gramatických pravidel. V obou případech si myslím, že se to dá dělat <a href="../jazyk-se-clovek-musi-ucit-chytre">chytřeji</a>.

<h3>Proč znalost slovíček a gramatiky nestačí</h3>
Většina lidí považuje znalost jazyka za kombinaci znalosti gramatiky se znalostí slovní zásoby. Když nerozumí, obvykle předpokládají, že ještě neznají dost slovíček a gramatických pravidel. Často je ale skutečná příčina problému v něčem jiném. Rád si to občas ověřuji jednoduchým pokusem, kterému říkám 'The Newsroom test'.

Kdykoli je někdo z mých '<i>já anglicky nerozumím</i>' přátel ochotný posloužit jako pokusný králík, pustím mu <a href="https://youtu.be/1zqOYBabXmA?t=3m10s" target="_blank">úvodní scénu</a> mého oblíbeného seriálu <em>The Newsroom</em>. Dotyčný obvykle sem tam něčemu rozumí, ale celkově se moc nechytá. Pustím tedy stejnou scénu znova, ale tentokrát video vždy po pár vteřinách vrátím o kousek zpátky a nutím nebožáka dívat se na tu stejnou větu znovu a znovu, případně ji sám zopakuji pomalu a zřetelně. Výsledek je vždycky stejný - četné 'aha' momenty a údiv kamaráda, který je překvapený, kolik slov prostě jen nerozeznal v rychlé souvislé řeči, přestože už je vlastně zná.

Cizí jazyk prostě není předmět stejného druhu jako třeba dějepis. Nestačí pamatovat si gramatická pravidla a slovíčka stejným způsobem jako si pamatujeme data historických událostí. Je potřeba osvojit si i některé specifické schopnosti. V tomhle je zvládnutí cizího jazyka podobné třeba jízdě na kole - nestačí teoreticky vědět jak držet balanc, musíte to nacvičovat tak dlouho, dokud vám schopnost udržovat rovnováhu nepřejde do krve a nebudete schopni dělat to automaticky.

<h3>Jak jsem se naučil rozumět</h3>
Aby si člověk osvojil nějakou schopnost, musí ji trénovat specificky. Vím už od svých cyklisticko-závodnických dob, že když chce člověk být <a href="https://en.wikipedia.org/wiki/File:Marco_Pantani,_1997.jpg#/media/File:Marco_Pantani,_1997.jpg">dobrý vrchař</a>, musí najezdit tisíce kilometrů v kopcích. Když bude jenom posilovat nohy v posilovně, tak na závodech v prvním kopci přestane stačit. Sice bude mít rozvinutou jednu schopnost - sílu - ale budou mu chybět jiné - aerobní kapacita, technika jízdy atd. - jejichž rozvoj je stimulován při jízdě na kole, ale při posilování ne.

Asi už tušíte, že výuku jazyků ve škole považuju za takovou 'posilovnu pro cyklisty'. Potřeboval jsem proto najít způsob, jak si osvojit ty schopnosti, které mi pro zvládnutí angličtiny ještě chyběly. Jsem zvyklý hodně sportovat, takže jsem vyšel z principů, které se používají i při sportovním tréninku. Ve sportu v podstatě nejde o nic jiného než o využívání adaptačních mechanismů organismu - pokud chci rozvinout nějakou schopnost, musím ji zatěžovat tím, že ji budu systematicky používat na hranici její současné kapacity - organismus se adaptuje zvýšením kapacity.

Když jsem aplikoval stejné principy na jazyky, vyplynulo mi z toho, že pokud chci natrénovat schopnost rozpoznávat slova v plynulé řeči, musím poslouchat tolik plynulé řeči, až si "ucho zvykne". Nerozumím Američanům? Musím poslouchat autentickou "američtinu" a zvykat si na její intonaci a výslovnost. Pokud nestíhám rozumět bez překládání v hlavě, musím poslouchat dlouhé pasáže souvislé mluvy bez pauz, takže prostě není čas na nic jiného než rozumět přímo, i když to třeba ze začátku bude jen porozumění částečné a nepřesné.

Pro natrénování angličtiny jsem využíval britské a americké filmy a televizní seriály (později jsem si vytvořil kompletní <a href="../jak-se-ucit-cizi-jazyky-pomoci-audioknih">systém</a> pro vstřebávání jazyka pomocí audioknih). Začal jsem se svým oblíbeným seriálem Přátelé. Prvním dílům jsem rozuměl jen s velkými obtížemi. Snažil se poslouchat s pekelným soustředěním a rozumět aspoň částečně. Pokaždé když jsem se přestal chytat, vrátil jsem si video kousek zpět a pouštěl si to znovu a znovu, dokud se mi nepodařilo rozpoznat jednotlivá slova. Snažil jsem se zvládat co nejdelší úseky bez přerušení, protože jsem chtěl dostat sám sebe pod tlak a stimulovat tak rozvoj schopnosti rozumět okamžitě a bez přemýšlení, zatímco se na mě valí další věty.

Na začátku jsem zažíval opravdu intenzivní diskomfort z pocitu, že to co poslouchám je na hraně nebo za hranou mých schopností. Ale myslím, že tohle je nutné - pokud je činka tak lehká, že vám nepřipadá ani trochu těžká, tak vám s ní svaly nezesílí. Moje schopnost rozumět se naštěstí tréninkem rychle lepšila a brzy jsem se dostal do fáze, kdy jsem sice sem tam něco nechytil, ale celkově jsem zvládal rozumět obsahu dostatečně na to, aby mě to bavilo. A samozřejmě že čím víc vás to baví, tím déle u toho vydržíte, a tím větší pokrok uděláte.

Vždy jsem se díval bez titulků. Řada lidí věří, že jim pomůže i sledování filmů s titulky, osobně si ale myslím, že se schopnost rozumět mluvenému slovu se tak trénovat nedá. Evoluce nás vybavila velmi účinným mechanismem pro šetření energie nutné pro přežití. Pokud váš mozek dostává obsah hovoru z titulků, nebude mrhat energií a podvědomě (mimo vaši kontrolu) vypne mnohem namáhavější zpracovávání téhož obsahu prostřednictvím vašeho necvičeného ucha. Titulky jsou až poslední záchrana, zapnu si je jen pro tu větu, kterou přes všechnu snahu nedokážu rozluštit.

<h3>Hlavně ať je to zábava!</h3>
Jaký obsah použiju k trénování jazykových dovedností si vybírám podle zábavnosti. U ničeho netrávím čas jen kvůli procvičování jazyka. Pokud to není tak zábavné, že bych u toho trávil čas v každém případě, i kdyby to bylo česky, nebude to fungovat jako prostředek pro osvojování si jazyka. Člověk se nejvíc naučí, když je obsahem natolik zaujatý, že si přestane uvědomovat, že je to v cizím jazyce - tohle vím nejen z vlastní zkušenosti, i Stephen Krashen to <a href="http://l2mastery.com/blog/linguistics-and-education/methods/stephen-krashen/">říká</a>.

Zábavnost umožňuje vstřebávat cizí jazyk v až překvapivě velkých dávkách. Když budu tradičním způsobem "šprtat", po dvou hodinách toho budu mít plné zuby. Po dvou hodninách napínavého seriálu v angličtině se teprve rozjíždím. Kdo se někdy nedokázal odtrhnout od dramatického děje do tří v noci a zvládl během jediného víkendu celou sezónu <a href="http://www.csfd.cz/film/237486-pernikovy-tata/">Breaking Bad</a>, ví o čem mluvím.

Když poslouchám nějakou zajímavou audioknihu nebo sleduji tak návykový seriál jako je třeba <a href="http://www.csfd.cz/film/291496-ve-jmenu-vlasti/">Homeland</a>, nevnímám jazyk jako předmět studia, ale jako nástroj, který používám, abych se dozvěděl o dalších osudech hrdiny. Nemusím se nutit do učení a motivovat se představou, jak bezva to bude někdy v budoucnosti, až se ten jazyk konečně naučím. Každá další věta je odměna tady a teď - odhaluje mi další kousek příběhu.

Zábava mi pomáhá vstřebávat jazyk hodinu za hodinou, po celé měsíce a roky, takže i já, jazykový antitalent, jsem se postupně propracoval od lopotného polo-rozumění snadným seriálům jako jsou Přátelé ke schopnosti rozumět čemukoliv v angličtině prakticky stejně, jako by to bylo česky.

<div class="teaser">
Tenhle článek postupně rozbujel v celý seriál o tom, <a href="../serialy/jak-se-ucit-jazyky-chytreji">jak se učit jazyky chytřeji</a>. A pokud chcete o jazycích nejen číst, ale sami se je učit, tady máte web pro <a href="https://understand.simplyeasy.cz/cesky.html">procvičování jazykových dovedností s audioknihami</a>.
</div>




