---
layout: post
title:  "Jak jsem se konečně naučil rozumět cizí řeči bez překládání v hlavě"
date:   2015-09-05 20:00:00
subtitle: "Proč i dnes tak málo lidí zvládne dívat se na americké filmy v původním znění bez titulků, když se prakticky všichni ve škole učí anglicky?"
by: 'JAN BÍLEK'
disqus: true
image: '/i/union-jack.jpg'
imagecredit: 'image by Anna & Michal published under CC at https://flic.kr/p/n9pZ5'
tags:
- 'Jak se učit jazyky chytřeji'
---
Anglicky jsem se začal učit na střední škole. Strávil jsem moře času memorováním slovíček a gramatiky, známky jsem měl ucházející a nakonec jsem z angličtiny i odmaturoval. Žil jsem tehdy v přesvědčení, že anglicky umím poměrně slušně. Když jsem pak začal studovat na vysoké, přišel do módy <em>W & T Program</em> s možností několik měsíců pracovat a cestovat v USA. Rozhodl jsem se vyrazit za oceán. Před odletem jsem šprtal jako před státnicemi, a když jsem přistál v rozpáleném New Yorku, zvládnul jsem vysvětlit imigračnímu úředníkovi proč jsem přicestoval, dokázal jsem si koupit hamburger a hranolky a po pár dnech se mi dokonce podařilo najít si job. A pak začaly moje problémy.

Moji noví kolegové se ke mně chovali neuvěřitelně přátelsky. Od prvního dne mě přijali mezi sebe a neustále se snažili si se mnou povídat. Kdykoliv ale jejich promluvy přesáhly jednu nebo dvě jednoduché věty, přestával jsem se chytat, a když se začali bavit mezi sebou, ztratil jsem se úplně; jednoduše jsem nebyl schopný sledovat konverzaci. Bylo to frustrující. Cítil jsem se osamělý a ztracený a zoufale jsem se snažil s nimi spřátelit. Dodnes jsem jim vděčný, že to se mnou nevzdali, přestože jsem na jejich první komunikační pokusy tak často odpovídal jen vyvalenýma očima.

Když jsem tehdy přemýšlel nad příčinou svých potíží, uvědomil jsem si, že vlastně znám velkou většinu slovíček i gramatických struktur, které používali. Problém byl v něčem jiném - připadalo mi, že všichni mluví šíleně rychle a nesrozumitelně. Než se mi podařilo rozluštit význam první věty, můj hovořící kolega už byl u třetí. Nestíhal jsem. Bylo zjevné, že jazykové dovednosti, které jsem si odnesl ze školy, byly dobré jen k psaní písemek a skládání zkoušek. Začal jsem analyzovat, co se mi dělo v hlavě, když na mě někdo mluvil. Brzy jsem rozeznal pár klíčových problémů.

Bylo až překvapivě těžké rozeznávat slova v řeči rodilých mluvčí. Ne že bych neznal český význam těch anglických slov - nedokázal jsem ani rozpoznávat jednotlivá anglická slova v přívalu zvuků jen vzdáleně povědomých a znějících asi jako 'weregonnabebusydealingwiththisthenextmonday'. Můj mozek na tohle nebyl vytrénovaný. Pokud se mi vůbec podařilo jednotlivá slova rozpoznat, trvalo příliš dlouho než mi všechno zapadlo do sebe... a samozřejmě jsem mezitím ztratil nit hovoru. 

Došlo mi, že rozdíl mezi turistickou angličtinou určenou k získání plážového lehátka na dovolené v Řecku a hovorovou angličtinou rodilých mluvčí je mnohem větší, než jsem si myslel. Musel jsem se neustále pekelně soustředit. Často mě tehdy bolela hlava. Uvědomil jsem si, že rozpoznávání slov ve zvucích je specifická schopnost, kterou si potřebuju teprve osvojit. Rozvíjení této schopnosti se školy prakticky nevěnují, a podle mého názoru je to jeden z důvodů toho, že většina lidí má problém rozumět americkému filmu bez titulků, přestože ve škole mají za sebou řadu let angličtiny.

Další problém spočíval v tom, že jsem nebyl schopný rozumět 'přímo' a musel jsem si všechno lopotně 'překládat v hlavě'. Tento pomalý mentální proces si zadrátováváme do mozku používáním dvou snad nejobvyklejších metod výuky. První z nich je memorování slovíček ze slovníčků, ve kterých máme zapsaná cizí slova s jejich českými významy, takže když v hovoru slyšíme slova cizí řeči, automaticky lovíme z paměti jejich české ekvivalenty. Druhá z nich je učení se gramatických pravidel nazpaměť a jejich vědomé používání pro konstruování a dekonstruování vět; když musíte při hovoru přemýšlet, jestli daný děj skončil v minulosti a zároveň má nějaký důsledek v přítomnosti a jestli je důraz kladen na průběh děje či jeho výsledek, neudržíte nit konverzace. Slovní zásoba i gramatika se dají zvládnout <a href="../jak-se-ucit-jazyky-efektivneji">chytřeji</a>.

Většina lidí považuje znalost jazyka za kombinaci znalosti gramatiky se znalostí slovní zásoby. Obvykle se předpokládá, že když člověk nerozumí, asi ještě nezná dost slovíček a gramatických pravidel. Často je ale příčina problému jinde. Občas si to ověřuji pokusem, kterému říkám 'The Newsroom test' - kdykoli je někdo z mých "já anglicky moc nerozumím" přátel ochotný posloužit jako pokusný králík, pustím mu <a href="https://youtu.be/1zqOYBabXmA?t=3m10s" target="_blank">úvodní scénu</a> mého oblíbeného seriálu <em>The Newsroom</em>. Dotyčný pokusný králík obvykle sem tam něčemu rozumí, ale celkově se moc nechytá. Pustím tedy stejnou scénu znova, ale tentokrát video vždy po pár vteřinách vrátím o kousek zpátky a nutím nebožáka dívat se na tu stejnou větu znovu a znovu, případně ji sám zopakuji pomalu a zřetelně. Výsledek? "No jasně, už to tam slyším, tak tohle vím".

Často se zapomíná, že jazyk je především dovednost. Třeba máte namemorované celé seznamy slovíček. Možná jste z nich dokonce při zkoušení u tabule dostali jedničku. To ale ještě neznamená, že jste schopni rozeznávat je v rychlém toku řeči a rozumět jim bez toho, abyste museli dolovat z paměti jejich české ekvivalenty. A explicitní znalost gramatických pravidel není totéž co schopnost vnímat význam věty a intuitivně chápat informaci přenášenou prostřednictvím gramatiky bez nutnosti každou větu zdlouhavě rozkládat na její gramatické součástky. 

Aby si člověk osvojil nějakou schopnost, musí ji trénovat dostatečně specificky. Vím už od svých cyklisticko-závodnických dob, že když chce člověk být <a href="https://en.wikipedia.org/wiki/File:Marco_Pantani,_1997.jpg#/media/File:Marco_Pantani,_1997.jpg">dobrý vrchař</a>, musí najezdit tisíce kilometrů v kopcích. Když bude jenom posilovat nohy v posilovně, tak na závodech v prvním kopci přestane stačit. Sice bude mít rozvinutou jednu schopnost - sílu - ale budou mu chybět jiné - aerobní kapacita, technika jízdy atd. - jejichž rozvoj je stimulován při jízdě na kole, ale při posilování ne.

Asi už tušíte, že výuku jazyků ve škole považuju za takovou 'posilovnu pro cyklisty'. Potřeboval jsem proto najít způsob, jak si osvojit ty schopnosti, které mi pro zvládnutí angličtiny ještě chyběly. Jsem zvyklý hodně sportovat, takže jsem vyšel z principů, které se používají i při sportovním tréninku. Ve sportu v podstatě nejde o nic jiného než o využívání adaptačních mechanismů organismu - pokud chci rozvinout nějakou schopnost, musím ji stimulovat tím, že ji budu systematicky používat na hranici její současné kapacity - organismus se adaptuje zvýšením kapacity.

Stejné principy se dají aplikovat na jazyky. Pokud chci natrénovat schopnost rozpoznávat slova v plynulé řeči, musím poslouchat tolik plynulé řeči, až si "ucho zvykne". Nerozumím Američanům? Potřebuji poslouchat autentickou "američtinu" a zvykat si na její intonaci a výslovnost. Pokud nestíhám rozumět bez překládání v hlavě, musím poslouchat dlouhé pasáže souvislé mluvy bez pauz, takže prostě není čas na nic jiného než rozumět přímo, i když to třeba ze začátku bude jen porozumění částečné a nepřesné.

S angličtinou mi nejvíc pomohly americké filmy a televizní seriály (později jsem si vytvořil i <a href="https://understand.simplyeasy.cz/cesky.html">webovou aplikaci</a> pro vstřebávání jazyka pomocí audioknih). Začal jsem se svým oblíbeným seriálem Přátelé. Prvním dílům jsem rozuměl jen s velkými obtížemi. Snažil se poslouchat s pekelným soustředěním a rozumět aspoň částečně. Pokaždé když jsem se přestal chytat, vrátil jsem si video kousek zpět a pouštěl si to znovu a znovu, dokud se mi nepodařilo rozpoznat jednotlivá slova. Snažil jsem se zvládat co nejdelší úseky bez přerušení, protože jsem chtěl dostat sám sebe pod tlak a stimulovat tak rozvoj schopnosti rozumět okamžitě a bez přemýšlení, zatímco se na mě valí další věty.

Na začátku jsem zažíval opravdu intenzivní diskomfort z pocitu, že to co poslouchám je na hraně nebo za hranou mých schopností. Ale myslím, že tohle je nutné - pokud je činka tak lehká, že vám nepřipadá ani trochu těžká, tak vám s ní svaly nezesílí. Moje schopnost rozumět se naštěstí tréninkem rychle lepšila a brzy jsem se dostal do fáze, kdy jsem sice sem tam něco nechytil, ale celkově jsem zvládal rozumět obsahu dostatečně na to, aby mě to bavilo. A samozřejmě že čím víc vás to baví, tím déle u toho vydržíte, a tím větší pokrok uděláte.

Vždy jsem se díval bez titulků. Řada lidí věří, že jim pomůže i sledování filmů s titulky, osobně si ale myslím, že se schopnost rozumět mluvenému slovu se tak trénovat nedá. Evoluce nás vybavila velmi účinným mechanismem pro šetření energie nutné pro přežití. Pokud váš mozek dostává obsah hovoru z titulků, nebude mrhat energií a podvědomě (mimo vaši kontrolu) vypne namáhavější zpracovávání téhož obsahu prostřednictvím vašeho necvičeného ucha. Titulky jsou až poslední záchrana, zapnu si je jen pro tu větu, kterou přes všechnu snahu nedokážu rozluštit.

K mému překvapení mi neustálé poslouchání angličtiny hodně pomohlo i s mluvením. Konečně jsem začal být schopný vyjadřovat se souvisle a s určitou hladkostí. Místo abych v duchu nejprve sestavoval věty z gramatických pravidel, získal jsem "cit" pro gramatiku, schopnost intuitivně vědět jak to říct. Když jsem se později ponořil trochu víc do hloubky do teorií o akvizici jazyka, narazil jsem na <a href="http://www.sdkrashen.com/content/books/principles_and_practice.pdf" title="Principles and Practice in Second Language Acquisition">knihu [pdf]</a> Stephena Krashena a začalo mi docházet, proč vlastně biflování gramatiky není ta nejvhodnější cesta ke schopnosti mluvit gramaticky správně ... ale o tom budu psát zase někdy jindy.

<h3>Shrnutí</h3>
Spousta lidí zaměňuje znalosti o jazyce s jazykem samotným. Problém je, že v mnoha ohledech je jazyk spíš dovednost než znalost. Zkoušet se to naučit nazpaměť z učebnic je jako snažit se naučit hrát hokej memorováním odborných článků o taktických variantách přesilovek. Ne že by odborné články nebyly někdy užitečné, jenže nejdřív se musíte naučit bruslit, a to se nedá našprtat z knihy, musí se to nacvičit, zkoušet to znova a znova a tak dlouho to procvičovat, až vám to začne jít.

Mnozí si neuvědomují, tak jak jsem si to před svou americkou zkušeností neuvědomoval já, že s jazykem je to podobné jako s hokejem. Učí se nazpaměť teorie o tom, že při bruslení je nutné mírně pokrčit nohy a správně přenášet těžiště, skládají zkoušky z pravidel hokejové federace, a když pak na skutečném ledě padají na zadek, přesvědčují sami sebe že "je to hrozně těžké" a "já na to prostě nemám talent". Ne, není to tak těžké a není nutné mít na to talent - to můžu dosvědčit i já, jazykové poleno, který jsem se postupně propracoval od lopotného polo-rozumění snadným seriálům jako jsou Přátelé ke schopnosti rozumět čemukoliv v angličtině prakticky stejně, jako by to bylo česky. Jen se na to musí jít správně.

<div class="teaser">
Tenhle článek postupně rozbujel v celý seriál o tom, <a href="../serialy/jak-se-ucit-jazyky-chytreji">jak se učit jazyky chytřeji</a>. Můžete si přečíst <a href="../jak-se-naucit-cizi-jazyk-pomoci-zajimaveho-audio-obsahu/">další díl</a>.
</div>




